---
layout: post
title:  "Izvinjenje"
date:   2021-01-05 06:00:00 +0100
author: "Verica Vujicic"
categories: ["Kratke Priče"]
thumbnail: "/assets/images/hrabrost/impression.jpeg"
hero:
hero-credit: 
excerpt: "Kako skupiti hrabrosti i reći - izvini"
---
<drop-cap>P</drop-cap>riča koja je pred Vama, kao i mnoge druge priče, počinje prelepim sunčanim danom. Bila je to jesen 2017. godine kada je još jedan Medident održan na Sajmištu u Beogradu. Medident, sajam medicine i stomatologije održava se svake godine početkom oktobra, najčešće oko desetog u mesecu. 

<figure>
    <img src='/assets/images/hrabrost/impression.jpeg' alt='missing' />
    <figcaption>Izvor: Lime & Coconut</figcaption>
</figure>

Te godine, jesen beše vrela pa je narod još uvek najveći deo svog slobodnog vremena provodio po splavovima, u parkovima i na suncu, pogotovo vikendom. Deo tog naroda sa planom je bilo i moje društvo, tako da je moja pozivnica da zajedno posetimo Medident ostala bez odgovora. To mi beše prva poseta Medidentu jer da ne beše prva, sigurno je ne bi ni bilo. Krenuh ka sajmu pedeset šesticom. Autobus je činio dan još paklenijim. 

Beogradski sajam ima puno hala, u to vreme je imao još više nego danas. Sajmovi poput sajma knjiga ili automobila, prostirali bi se po svim postojećim salama. Hale bi bile ispunjene mnoštvom najrazličitijih proizvoda i gomilama ljudi. Medident ovog puta beše unajmio samo jednu halu, i to neku malu, nikakvu. Verovatno da su tamo izlagači automobila držali svoje jakne i rezervne cipele za izlagačice. Toliko je hala bila mala.

To je trebalo da bude prvi znak da bi možda bolje bilo da se okrenem i pridružim drugaricama u Dasci i Veslu. 

Platila sam ulaznicu i ušla. Sve je izgledalo normalno. Doduše nije bilo ljudi koliko obično ima na sajmovima (kad malo bolje razmislim, i sajam pasa je imao puno posetilaca). Gomila štandova postavljena u krug uza zidove. U sredini su bile postavljene stomatološke stolice uzdignute na malene podijume sa reflektorskim svetlima. 

Je l’ stomatološke stolice rekoste?

Krenula sam u krug da pogledam izlagače i proizvode. Osim gomile papira, bankarskih formulara i flajera ne videh ništa drugo. Uzeh da potražim tablu sa planiranim predavanjima. Međutim, tabla beše oskudna, a tekst na njoj još oskudniji. Većina predavanja je ispredavano, dok su ostala najavljena za predveče. 

Stadoh sa strane kao nešto čačkam po svojim stvarima, kao čekam nekog. Prava panika je usledila kad sam malo bolje zagledala svoje okruženje. Nekolicina ljudi koja je tog dana došla na sajam bili su lekari specijalisti i stomatolozi. Svi su razgovarali sa bankarima-tezgarima i popunjavali svoje formulare, ugovarali velike transfere novca jer je, u stvari, većina njih i došla po stomatološke stolice! Priznajem, nije samo do stolica, kupovali su i alat za hirurške zahvate, mašine za pravljenje plombi i čemu već sve služe te mašine. 

Ja čak nisam ni stomatolog ni lekar! U svom šortsu i majici s kratkim rukavima izgledala sam kao dete nekog od tih ozbiljnih i lepo obučenih ljudi koje nije htelo da posluša roditelja i obuče nešto pristojno. Bilo je jasno da sam na pogrešnom mestu, pa krenuh polako ka izlazu. Krajičkom oka spazih da se na jednoj tezgi prodaju stomatološke bušilice i aparature na komad i u jednom malecnom delu čak i privesci! Mali metalni obični privesci. Videh među njima i maleni privezak u obliku kalupa za otisak zuba pa ga uzeh, da ne idem kući praznih ruku.

Tri godine kasnije, tačnije krajem 2020. godine, posećivala sam zubara zbog kvara na jedinici. Ubrzo nakon dijagnoze kvara, bilo je jasno da mučeniku nema spasa i da će biti zamenjen keramikom. Mada je ceo proces trajao duži period, nije bilo problema sa zubima, a ni sa mnom, sve je teklo glatko. 

Al’ ne lezi vraže! 

Među poslednjim posetama, beše i prokletinja sa uzimanjem otisaka zuba. Moj zubar bi rekao da su te posete najjednostavnije i najbezbolnije za pacijenta. Čak ni anestezije više nisu bile potrebne. 

A ja volim anestezije. Sednem na stolicu pa zamolim zubara da mi ipak bocne jednu bocu. Njemu valjda bi žao, pa mi dade ampulicu mepivacaina. “Evo drži to u ruci i ništa te neće boleti.” Toliko sam se oduševila izgledom ampulice, da sam odmah pristala na nagodbu. “Neću ti dati da je poneseš kući.”

Je l’ reče da hoće il’ neće?

Dok sam shvatila šta se desilo i na šta sam pristala, stomatološki zahvat je već uveliko počeo.

Pa kretosmo sa otiscima. Prvi nekako i prođe, al’ kod drugog se oteglila glina u ustima pa peca po krajnicima i jednjaku, samo što nije ulovila nešto. Ja počeh da balavim k’o da sam sopstvene žlezde pregrizla. Kad vide zubar da se davim, poče da gura ruke u usta, želeći da odstrani viškove gline. “Otvori usta Verice.” Uzalud, vilice ni da mrdnu. Kao da ih je grč uhvatio. A on otvori pa otvori. “Otpusti stisak. Verice, grizeš me.” Meni već suze krenule, što od balavljenja i muke, što od smeha jer osetih ukus i miris lateks gume i videh mu ozbiljan izraz na licu. Stvarno mu odgrizoh prst! 

Počeh da otvaram usta nekako, on brže izvadi prst, pa onda i kalup sa otiskom. Uze onda da zameni pocepanu rukavicu i da ispere prst na kojem se pojavi kratka crvena linija. 

Sležem ramenima, šta da kažem. Usta mi još uvek puna ostataka gline. Dođoh kući i videh svoj privezak na polici, odmah pored praška za pecivo i sode bikarbone. Sav prašnjav i zaboravljen, završio je među sastojcima za kolače. Toliko je bio poseban da nikad ne nađoh adekvatan ključ za njega.

Pokloniću zubaru svoj kalup za zube u znak izvinjenja što ga ujedoh onomad.

Možda čak i ugraviram nešto kratko koliko može da stane.

Recimo, jedno sićušno - izvini.

<br/>

Pišite Verici Vujičić na [verica.vujicic@yahoo.com](mailto:verica.vujicic@yahoo.com)