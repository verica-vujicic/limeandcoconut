---
layout: post
title:  "Pokondirena Stela"
date:   2021-01-13 00:26:51 +0100
author: "Verica Vujicic"
categories: ["Kratke Priče"]
thumbnail: "/assets/images/stela/cebe.jpeg"
hero: 
hero-credit: 
excerpt: "Kako se stiže od igranja u blatu do vrha društvene lestvice"
---
<drop-cap>K</drop-cap>ao i sve mace, i Stela je svoje životno putovanje započela u ulozi neodoljivog i preplašenog mačeta. Bela maca sa crnom tufnom po sred glave imala je tužne oke i blag pokret. Sve je ukazivalo na to da će to biti jedna dobra i poslušna mačka. 

Sa takvim predviđanjima i ne čudi što su se vlasnici tako drastično iznenadili njenim ponašanjem kad je odrasla. 

<figure>
    <img src='/assets/images/stela/cebe.jpeg' alt='missing' />
    <figcaption>Photo by Verica Vujicic / Lime & Coconut</figcaption>
</figure>

Ovi neiskusni i, nadasve, naivni vlasnici delili su svoj životni prostor sa Stelom čitavih mesec dana. Iako je to kratak vremenski period, odluka da Stela treba da se seli nije došla tek tako, preko noći. Zapravo su na donošenje ove odluke (kako se kasnije pokazalo za Stelu krajnje sudbodonosne) uticala tri ključna događaja.

Valjalo bi napomenuti odmah na početku da se za mesec dana desilo dosta toga i vrlo je moguće da su neke sitnice pride doprinele da se vlasnici ne osećaju sigurno ni povodom svog, a ni povodom Stelinog života. Zvuči preozbiljno. A možda ovo i nije tako strašna priča. 

Dragi čitaoče, ti proceni.

Mačke su predmet jedne od najvećih kontroverzi u životinjskom svetu. Iako slobodne i neretko prgave naravi, ove životinje se i dan-danas smatraju idealnim partnerom za suživot u stanovima malih i velikih gradova. Mace su uvek čiste, kake u pesak, ne zahtevaju dnevne šetnje napolju, njihova hrana ne smrdi i povrh svega - umiljate su. Dakle, zamisao je da se posle napornog dana sedne na kauč, upali Netflix i kažu dve zlatne reči - mac mac. To bi bilo to, popodnevno uživanje može da počne.

Pa, razmislite ponovo. Pre će biti da ćete, pošto se vratitie s posla, Vi maci servirati hranu - i to iz svog tanjira! Mačke su predatori, vekovima su to bile i ne planiraju da išta oko toga menjaju. Spavaće preko dana i buditi se pred zalazak sunca bez obzira na to ima li šta da se lovi u okolini ili nema. Ako već ne može da Vam donese pocova, doneće neki drugi trofej. Ako ne može da ima svoje skrovište na zemlji, napraviće ga pod Vašim kaučom. 

Oh, taj kauč…

Kako je rasla, Stelina priroda je sve više dolazila do izražaja. Iz dana u dan, stan joj je postajao sve manji i sve dosadniji. Predator je spavao danju toliko čvrstim snom da se bilo koji pokušaj buđenja završavao neuspehom. Za Stelu je dan počinjao oko 10 sati uveče. U retkim slučajevima kad je dremkala i noću, to je obavezno moralo da bude na nečijoj faci, pri ustima i nosu.

Kad bi neko došao u posetu, Stela bi se neprimetno prišunjala stolu, popela na stolicu, pa na sto i zabila glavu u nečiju šolju sa kafom. Aroma Nespresso Arpeggio kafe u kombinaciji sa mlekom bila bi joj toliko neodoljiva da je, kad bi konačno izvadila glavu, izgledala kao mladunče orangutana spašeno iz australijskog kanalizacionog sistema. Imala bi sve nijanse braon boje i penaste mehuriće mleka na nozdrvama koji bi rasli i nestajali u ritmu disanja. 

Ali ne, nije to jedan od tri ključna događaja za otpuštanje Stele kao podstanara.

<figure>
    <img src='/assets/images/stela/spavanje.jpeg' alt='missing' />
    <figcaption>Photo by Luka Stanisic / Dev Harbor</figcaption>
</figure>

Nameštaj po stanu je vremenom dobijao novu strukturu. Kožne garniture su postale bodljikave i izobličene pod prstima. Ruku na srce, to je bilo tako dobro urađeno da je bodljikavost bila jednako distribuirana na svakom pedlju nameštaja. Kao da su majstori u fabrici pobrkali materijale.

Stela je takođe redizajnirala i neke komade vlasničine odeće. Haljine kojima je Stela dodala par detalja dobile su potpuno nov šmek. Modeli su dobili magličaste kolutove virećeg vlakna, a vlasnica nervni slom.

Međutim, ni to nisu bili razlozi za preduzimanje bilo čega.

U prisustvu stranaca, Stela se još više povlačila u svoju jazbinu (pod od kauča pun kesa i papira). Čak i kad bi izašla, drugi bi ubrzo poželeli da se vrati. Jedan “stranac” ju je okarakterisao kao istinski divlju mačku. Udenuo joj je nadimak - To Divljo.

<figure>
    <img src='/assets/images/stela/mrgud.jpeg' alt='missing' />
    <figcaption>Photo by Luka Stanisic / Dev Harbor</figcaption>
</figure>

Posudu s peskom nije bilo potrebe čistiti često jer je sadržaj u najvećoj meri bio van nje. Poznato je da neki ljudi imaju običaj da se dive svom učinku u toaletu. Stela je odistinski bila oduševljena svojim pravilno i nepravilno okruglim učincima uvaljanim u pesak. Izbacila bi ih sve iz posude i kotrljala po parketu u nadi da će uspeti da ih otkotrlja skroz do drugog kraja stana. To je postao prvi ključan razlog za Stelino iseljenje kada su krupne pepeljaste fleke zaticane i na nekim neočekivanim mestima. 

To Divljo najkraće je spavalo noću, najmanje jelo iz svog čančeta i najređe kakilo u posudu s peskom.

Steline grebalice, medvedići, zvončići i ostale igračke ostali su netaknuti.

Drugi razlog bio je stradanje ekrana. Stela je obožavala da crta kandžama po ekranu. To bezmalo beše remek delo velikog umetnika kojem je uvek falilo platna. Srećom pa je samo jedan od dvoje vlasnika zarađivao za život od rada na ekranu. 

Najvažniji razlog za rastanak ipak beše zebnja za Stelin život. Prozori se nisu otvarali u njenom prisustvu, kuhinjski elementi i noževi behu na bezbednoj udaljenosti od Stele. Pa šta je onda moglo da se desi? Jednog običnog dana vlasnica je pripremala mašinu za pranje veša. Pritvorila je vrata i otišla po još neki komad odeće. Ubacila ga u mašinu i zatvorila. Podesila je program, sipala prašak i omekšivač. Taman da pritisne dugme kad primeti jedan previše dlakav i previše živ džemper koji se pomera u bubnju! 

<figure>
    <img src='/assets/images/stela/masina.jpeg' alt='missing' />
    <figcaption>Photo by Verica Vujicic / Lime & Coconut</figcaption>
</figure>

Naravno da to nije bio džemper!    

Možda je vlasnica jedva dočekala da Stela potraži novi dom, a možda je zaista samo bila istraumirana mogućnošću da rođenu mačku iskuva na devedeset stepeni. Kako god bilo, ubrzo nakon ovog incidenta, Steli je potražen drugi dom i drugi vlasnik. Javila se fina devojka koja je oduvek želela macu i čiji roditelji bejaše voljni da Steli obezbede dvadeset četvoročasovnu pažnju i negu. 

Ova divlja i nedresirana maca odavala je utisak da su promene nemoguće, a zadovoljenje njenih predatorskih poriva nedostižni. Međutim, stvari su se ipak menjale u društvu novih vlasnika. 

<br/>

Stela danas ima sto pedes’ šest kila, zlatnu ogrlicu i terasu s pogledom na centar Beograda.

<br/>

Pišite Verici Vujičić na [verica.vujicic@yahoo.com](mailto:verica.vujicic@yahoo.com)