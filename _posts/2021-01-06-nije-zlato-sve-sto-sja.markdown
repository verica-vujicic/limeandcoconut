---
layout: post
title:  "Nije zlato sve što sja"
date:   2021-01-07 12:26:51 +0100
author: "Verica Vujicic"
categories: Kratke Priče
thumbnail: "/assets/images/nijezlato/welcome.jpg"
hero: 
hero-credit: 
excerpt: "Zato što se očekivanja i realnost retko slažu"
---
<drop-cap>T</drop-cap>okom osnovne škole najdraže su mi bile ekskurzije. Druženja u autobusu, mešanje smokija sa čokoladnim napolitankama i kupovina suvenira koji ničemu ne služe bili su nezaostavni delovi svakog putovanja. Najdosadniji deo, naravno, bila su predavanja vodiča i učiteljice o lepotama prirode i Srbije.

Gde ono rekoste da idemo?

<figure>
    <img src='/assets/images/nijezlato/welcome.jpg' alt='missing' />
    <figcaption>Source: Unsplash </figcaption>
</figure>

Prilikom posete Palićkom jezeru, obiđosmo i prirodno ograđen zoološki vrt, mada se njega retko ko seća. Zapravo je najinteresantniji deo bila šetnja uz samo jezero iako je vetar ludački duvao. Kako su meštani tvrdili, bio je to jedan prosečan palićevski dan za to doba godine. 

Tog dana se prvi put u životu oprobah u - cenkanju. Čika sa tezgom plišanih igračaka prodavao je, između ostalog, i patku sumnjivog, ali veoma slatkog izgleda. Patka je izgledala kao da je korišćena, ako ne i istrgnuta nekom detetu iz ruke da bi po ko zna koji put bila prodata. Umesto 200 koliko je patka prvobitno koštala, ponudila sam prodavcu 180 dinara. Uzmi ili ostavi. Naravno, moja ponuda nije imala veze sa cenkanjem, već mi je stvarno ostalo još samo 180 dinara u džepu. Patka nije bila toliko lepa, koliko je u tom trenutku bila neophodna.  

Verovatno do patke i “cenkanja” ne bi ni došlo da je prethodno kupljen suvenir izdržao malo duže nego što jeste. Iako nisam imala puno prilika da puštam zmajeve, par puta sam zaista uživala u toj aktivnosti. S druge strane, bumerang videh samo na televiziji i nikako ne shvatah princip po kom funkcioniše. Kako on zna kome da se vrati? 

Jedna tezga prodavala je samo bumerange, pa uzeh jedan. Učiteljica nas je poterala odmah da idemo negde dalje, opet da slušamo nešto o nečemu. Tako smo se zatekli u sred šume kad ja više nisam mogla da izdržim da ne otvorim svoj bumerang. Dok sam ga otvarala, videh jedno upozorenje na kutiji. 

NE BACAJTE BUMERANG U BLIZINI DRVEĆA 

Jeste da smo bili u šumi, ali staza kojom smo se kretali zaista nije imala ni jedno jedino drvo. Sačekala sam da drugari malo odu. Pročitala sam uputstvo još jednom i zamahnula bumerangom kako je opisano. Bumerang je prošao pored prvog i udario u sledeće drvo. Puk’o je na dva dela uz žalosno “tup”. Ostala sam ukopana, bez ijedne misli u glavi. Da l’ je iz prve pogodio drvo? 

Odoše poslednje pare za suvenire. Dok ne videh patku.

Kada sam bila u Rumuniji, nisam imala problema sa suvenirima. Ovo putovanje je odlikovala nadasve drugačija problematika.

Na kraju osnovne škole dobih nagradno putovanje kao odličan đak. Poseta Transilvaniji i gradu Bukureštu tokom četrnaest dana bila je organizovana za najbolje učenike grada Kragujevca svih osnovnih škola. Ja bejah predstavnik svoje. Nastavnici su bili presrećni što je njihov predlog “prošao u opštini”.

Nije bila česta pojava da nagradno putovanje za bilo šta bude poseta inostranstvu, i to priobalju, i to čitave dve nedelje! Kod kuće, svi smo bili toliko oduševljeni da je posebna večera priređena u čast nagradnog putovanja. Posle svih dečjih odmarališta, to će biti moje prvo odsedanje u hotelu, prvo kupanje na moru sa drugarima, sa 0% roditelja! 

Snovi postaju stvarnost.

Jednog dana autobus se zaista pojavio i kretosmo u Rumuniju. Kada smo stigli, sve je izgledalo super. Euforija je rasla iz minuta u minut. Primirili smo se tek pošto smo stigli u hotel. Hotelske sobe nisu bile nešto naročito, ali nije bilo važno. Malo paučine, zarđale slavine, žućkasta kupatila i dušeci iz kojih izlazi magla jesu delovali zastrašujuće, ali zato nam je more sve nadoknađivalo. 

Kupali smo se u moru umesto u kupatilima i gledali da što manje spavamo u krevetima. Puno smo šetali. Bilo je leto i vreme je bilo božanstveno. Nekada bi sreli vodiča, a on bi tražio da mu otpevam onu moju koju sam pevala drugarima u autobusu. Beše to veliki hit Bijelog Dugmeta - Hajdemo u planine. I ja bih pevala. 

Tako smo napolju provodili najviše vremena, dok nam vodič nije zabranio da izlazimo pošto zađe sunce. Tamošnji ljudi su…fini. Malo su tamnije puti i stalno nešto glasno pričaju. Pričali su i nama, ali ih niko nije razumeo. Kreću se kao jata riba. Kud jedan tako svi ostali kliznu za njim. Vodič je sve češće svuda išao sa nama. 

Kako su dani odmicali, ja sam padala u sve veću depresiju. Bojala sam se motelske sobe (ipak ono ne beše hotel), bojala sam se i šetnji u prirodi. Hrana je bila sve lošija. Nakon sedam dana, ja sam htela samo jedno - da idem kući. 

Tokom jednog doručka, naš vodič, videvši da je raspoloženje ekipe generalno palo, zamoli nas sve za trenutak pažnje. Izvadi telefon iz sakoa i pusti pesmu Hajdemo u planine. Međutim, pesma ne beše u izvođenju Bijelog Dugmeta kako je od Boga zapoveđeno, već začuh sebe kako pevam sa sve imitacijom pratećih vokala. “Hajmo dečki, živo, živo!”

Svi u sali prasnuše u smeh, neki čak ustaše da vrckaju. Ja pocrveneh, ne znam ni kad me je snimio. Ismejaše se ljudi i završismo s tim.

Kao da jedan dan nije mogao da bude zanimljiviji, odvedoše nas u posetu predsedniku u neku svečanu salu. Ili premijeru. Možda je to bila i zgrada opštine. Bog će ga znati gde smo bili i šta smo, kog đavola, radili tu. Odrasli su nešto pričali, čitali naša imena. Mi smo s vremena na vreme aplaudirali.

Kako se naša poseta Rumuniji bližila kraju, tako je ushićenje među decom raslo. U jednoj suvenirnici sam kupila neke skulpture delfina, bez oznaka i natpisa, neke i bez postolja. Svako je dobio po skulpturu delfina. 

U povratku za Srbiju, svi su u autobusu prizivali planine i svima je “mora bilo dosta preko glave.”

Kad sam došla kući, moji su bili zabrinuti za moj izgled. Kako se ispostavilo, za samo dve nedelje uspela sam da izgubim pet-šest kilograma i boju u licu, a dobijem vaške i - nauk za ceo život.

<br/>

Nije zlato sve što sja.

<br/>

Pišite Verici Vujičić na [verica.vujicic@yahoo.com](mailto:verica.vujicic@yahoo.com)

    