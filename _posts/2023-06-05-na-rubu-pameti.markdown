---
layout: post
title:  "Miroslav Krleža na rubu pameti"
date:   2023-06-05 7:17:51 +0100
author: "Verica Stanisic"
categories: ["Books"]
thumbnail: "/assets/images/pamet/alberico-iusso-qWkDfbleevk-unsplash.jpg"
hero: 
hero-credit: 
excerpt: "U životu svakoga čovjeka postoji takav jedan trenutak što ga romanopisci zovu “sudbonosnim”, a takav svoj fatalni trenutak proživio sam, eto — jesenas bit će tome već dvije godine — i to prosto zato što mi je (danas se više ne sjećam iz kog neposrednog razloga) palo na pamet da kažem ono što sam onog istog trenutka bio pomislio."
---
<drop-cap>N</drop-cap>akon čitanja nekoliko knjiga Pitera Handkea za redom, o kojima je zaista teško napisati adekvatan pregled, pa čak i neformalne misli, s obzirom na dubinu značenja situacija, pojava, a naročito likova koji su predstavljeni više filozofski i to sa osvrtom na određene društvene norme (za razliku od, recimo, psiholoških profila likova kakve je Dostojevski pravio), Krležino delo "Na rubu pameti" ispalo je, pre svega, jako prijatno i jako jednostavno za čitanje. 

<figure>
    <img src='/assets/images/pamet/alberico-iusso-qWkDfbleevk-unsplash.jpg' alt='missing' />
    <figcaption>Photo by Alberico Iusso / Unsplash</figcaption>
</figure>

Međutim, treba naglasiti da sama tema ili, bolje rečeno, način na koji je tema obrađena, možda ne bi bila svakome zanimljiva iako je u pitanju uopštena tema koja se u par reči može opisati uz pomoć onog Andrićevog citata - čovek bačen u okean postojanja, mora plivati, mora postojati - i tako dalje, s tim što je Krležin glavni junak očigledno jedini u celom njegovom svetu koji život shvata drugačije, pa su i okolnosti time pride mu otežane. Da ne dođe do zabune, nije u pitanju knjiga o filozofiji, niti vrtenje jedne situacije ili jedne istine u krug, već postoji konkretan zaplet zbog kojeg postoji i cela priča. Sada kada je to naglašeno, trebalo bi dodati i to da, nakon zapleta, novela nema konkretnu radnju, niti cilj kojem junak teži, već je više to opis jednog dela nečijeg života karakterističnog po socijalnoj promeni koja se desila u junakovom životu, na samom početku knjige. Spoiler status nije naznačen u naslovu članka zato što, iako će određeni likovi biti spomenuti po imence, sama suština priče neće biti iznešena. Ovo je jedna od onih knjiga koje bi morale da se pročitaju da bi se doživeo pun osećaj onoga što je pisac hteo da kaže, a ovaj pregled je više iznošenje tek nekoliko tačaka koje bi mogle biti zanimljive onome ko je već čitao knjigu ili onome koji nije siguran vredi li knjiga vremena. Priča opisuje niz situacija kroz koje junak prolazi i koje ga vremenom dovode do ruba pameti.

<figure>
    <img src='/assets/images/pamet/fahad-bin-kamal-anik-jNS7kDxkIyQ-unsplash.jpg' alt='missing' />
    <figcaption>Photo by Fahad Bin Kamal / Unsplash</figcaption>
</figure>

Protagonista ovog dela je doktor pravnih nauka u neimenovanom gradu u Hrvatskoj, ujedno i narator priče pisane u prvom licu. Knjiga započinje uvodnom glavom koja za cilj ima da, moglo bi se reći, pripremi čitaoca za celu priču. Kao da je ova posveta (cela knjiga) napisana nakon proživljavanja i sagledavanja cele situacije od strane onog koji ju je proživeo i koji se očigledno i dalje slaže sa svakom svojom odlukom donešenom tokom tog perioda (obično kada se čoveku desi neki prevrat u životu, on gleda gde je pogrešio i šta je mogao drugačije da uradi, kao na primer Ahmed Nurudin u Selimovićevom romanu "Derviš i smrt" koji takođe piše svoju priču nekom imaginarnom čitaocu i takođe ima taj uvodni momenat pre započinjanja priče, ali on to ipak radi u nekom blagom pokajničkom svetlu u smislu "politika me pokvarila" ...). Baš zbog toga, a i zbog toga što protagonista piše svoju ispovest na miran i staložen način (iako je u par navrata fizički napastvovao ljude), čitalac sve vreme ima utisak da čita ispovest samog Miroslava Krleže, pa zato čitanje ove knjige, s vremena na vreme, poprima tu intimnu notu jer deluje da pisac puno svojih shvatanja otkriva na tako direktan način. 

Protagonista je prosečan građanin u svome gradu. Ima 52 godine, ženu i dve ćerke. Lepo se slaže sa svima, uklopljen je u društvenu okolinu, ide u posete drugima i drugi dolaze kod njega. Ponaša se i prisustvuje intelektualnim diskusijama. Zapravo ne postoji ništa što bi narušilo tu životnu idilu. 

Zaplet je jako interesantan momenat u kojem naš junak pravi jednu ljudsku grešku. Ako vam se ikada desilo da misao slučajno izgovorite naglas, onda ćete shvatiti kako je moglo nešto toliko banalno da napravi čitav jedan zaplet u knjizi. Protagonista nesvesno izgovara naglas jednu svoju misao jako tiho kako to već obično biva, ali baš u momentu kad je muzika utihla, a ljudi tek na sekundu zaćutali. Reči su odzvanjale, a bile su direktna optužba na račun politički moćne osobe  koja se (simbolično) zove Domaćinski i koja je sedela odmah tu pored (inače naš protagonista je lični advokat g. Domaćinskog). 

Radnja knjige smeštena je u 1938. godinu. Iako tik pred drugi svetski rat, zaplet i cela priča vrte se oko prvog svetskog rata i zločina koje su politički moćnici učinili tokom te četiri ratne godine. Kao i u svakom ratu, oni koji su pobedili su junaci, a sva ubijanja koja su počinili tokom ratova su, ne samo oproštena, već za hvalu, kako to već ide u svakom posleratnom periodu. E, pa upravo se Domaćinski pohvalio ubistvom više osoba koje je oslovio sa "svinje" i upravo je naš nesrećni protagonista nakon toga prokomentariosao da je Domaćinski zapravo kriminalac. 

Sva ostala dešavanja u knjizi posledice su ovog događaja, a razmere koje one mogu dosegnuti su nezamislive. Nezamislive zato što u takvoj situaciji nijedan današnji advokat ne bi tek tako mogao da završi na sudu. Zar ne?

U državi u kojoj vladaju polaritet i korupcija, jako je lako završiti na sudskoj klupi jer njihova je moć neograničena. Scena u sudnici je takođe interesantna, zbog opisivanja zapuštene i prašnjave statue pravde koja onako slepa s povezom preko očiju i tek jednim tasom (drugi joj je slomljen) leži u nekom ćošku sudnice zaboravljena od ljudi i vremena. 

<figure>
    <img src='/assets/images/pamet/andrew-seaman-4Fi_4Q6_eFM-unsplash.jpg' alt='missing' />
    <figcaption>Photo by Andrew Seaman / Unsplash</figcaption>
</figure>

U knjizi se opisuju i drugi simboli, što u određenim momentima deluje kao nepotreban dodatak. Simbol je simbol i zato nema razloga opisivati ga. Posebno je diskutabilno to koliko puta u knjizi Krleža pominje te ljude "svinje" koje je ovaj ubio bez milosti, uporno pravdajući svog lika što je izgubio čitav svoj život braneći ljude koji su odavno mrtvi i nazivajući kriminalca kriminalcem. To dodatno zabrine zbog bojazni da je pisac možda u pravu. Neke ljude želite ubeđivati u, vama očiglednu, istinu, a to uporno ubeđivanje vremenom postane bolna radnja, naročito kada je u pitanju neka velika stvar kao što je klasifikacija ubistva, u smislu da li je to dobro ili loše, ta zar se o tome raspravlja?

Tokom svog životarenja u gradu u kojem ga sad već svi gledaju popreko, protagonista u par navrata gubi samokontrolu i uspeva da ošamari dvoje ljudi. Te su situacije takve da razgovor kreće, kako to već ide, od neformalnog ćaskanja, preko pasivnog slušanja optužbi i ismevanja ličnosti i karaktera, do gubljenja kontrole pri čemu šaka sama poleti ka nečijoj faci. Deluje da je pisac želeo da naglasi da su bilo kakve reči u razgovoru sa određenim ljudima suvišne, toliko da ošamariti nekog postaje više dostojanstveno nego ne uraditi to, iako je naglašeno da je lik svestan činjenice da se spušta na jedan dosta niži nivo ličnosti prihvatanjem takve uloge.

Nakon što završi u zatvoru, protagonista upoznaje osobu koja mu ubrzo postaje draga, čoveka sa sela, onakvog kakvima je zamišljao one nesretne ubijene ljude. Po izlasku iz zatvora odlazi u obilazak Sikstinske kapele, želeći da bar na neko vreme ode iz svog grada i pokuša da se psihički odmori. Međutim, i tamo zatiče svoje zemljake, koji ga ponovo podsećaju na njegovo "besramno" napadanje jednog tako finog i, nadasve, učtivog gospodina kakav je Domaćinski. Šaka je ponovo uspela da poleti sama od sebe ka faci govornika i time je obilazak Sikstinske kapele završen.

Postoji i deo knjige koji opisuje ljubavnu vezu protagoniste i ondašnje "dame niskog morala" kako to umemo da kažemo, ali taj deo ne bih otkrivala jer je posebno interesantan i tog lika je svakako teže opisati, a da se dobije prava slika svih sitnica iz njenog žiota koje nju čine takvom kakva je.

"Na rubu pameti" delo je po kojem je pravljena predstava "Na rubu pameti - jedne pijane novembarske noći 1918" (u kombinaciji sa delima Iva i Tene Štivičić) i koja je do skoro bila dostupna na repertoaru Knjaževsko-srpskog teatra u Kragujevcu, u sezoni 2021-2022. To je bila prva dramatizacija ovog Krležinog dela nakon pedeset godina i generalno nakon raspada Jugoslavije.

<br>

Pa, nadajmo se da će ponovo biti deo repertoara.

<br>

Pišite Verici Stanišić na [verica.vujicic@yahoo.com](mailto:verica.vujicic@yahoo.com) 🥥