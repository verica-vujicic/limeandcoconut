---
layout: post
title:  "Sluškinjina priča i Testamenti (SPOILER FREE)"
date:   2023-05-15 07:26:51 +0100
author: "Verica Stanisic"
categories: ["Books"]
thumbnail: "/assets/images/sluskinja/stolice.jpg"
hero: 
hero-credit: 
excerpt: "Kako živeti u sistemu koji radi po principu: sistem te tuži, sistem ti sudi"
---
<drop-cap>D</drop-cap>ela velike Margaret Etvud konačno su prevedena na srpski jezik i dostupna u knjižarama širom Srbije. Još veći izbor njenih dela koji je na engleskom jeziku takođe je dostupan u našim knjižarama i sama dela su svakako sigurno bolja na izvornom jeziku. Izdanja su i lepšeg dizajna za strane knjige, ali verovali ili ne, dostupno je i novo izdanje na srpskom koje nije slika iz Netfliksove serije "Sluškinjina priča", i koje je sasvim pristojno, pa čak i umetnički nastrojeno.

"Sluškinjina priča" možda je i najpoznatije delo Margaret Etvud. Radnja prati ženu (sluškinja na tako mnogo načina) koja se našla u novom društvenom uređenju u kojem državom vladaju muškarci dok su žene izdeljene po socijalnim grupama tačno definisane funkcije sa precizno ustanovljenim obavezama. Zvuči li vam poznato?

Uopšteno gledano, u pitanju je distopijska novela koja, po samom žanru, spada u grupu sa Hakslijevim "Vrlim novim svetom" i Orvelovom "1984". Međutim, kako su u oba ova dela glavni likovi muskarci ili se po nekim scenama može reći da se i muškarci i žene podjednako bore protiv "velikog brata", odnosno generalno socijalnog uređenja kakvo je u "Vrlom novom svetu", "Sluškinjina priča" je zaista jedinstvena po načinu na koji je logika jednog distopijskog režima osmišljena i do detalja predstavljena s obzirom na to da je glavni protagonista zapravo žena. Ono što još više zabrinjava je činjenica da je dosta scenarija iz knjige već viđeno i postoji u svetu. Nakon čitanja knjige, čovek ne može da se ne zapita kako li bi bilo da neko sedne i napiše novelu o distopijskom društvu u kojem je cela jedna nacija recimo po ceo dan na telefonima, nekakvim tzv. "društvenim" mrežama i za televizorima, dok im recimo ovi koji ih vode serviraju neke kvazi-istine o svemu što se tiče njihovih života. To najverovatnije ne bi bilo toliko čitano i traženo štivo s obzirom da je to sve novo normalno, samim tim viđeno i nezanimljivo. 

Ni Margaret Etvud zapravo ne ide u dubiozu u poređenju sa sadašnjim statusom žena. Iako prvi utisak na knjigu može biti pravi šok, kako dešavanja u knjizi odmiču, do kraja čitalac već može biti skoro pa naviknut na zadatu situaciju, što je zaista zastrašujuće. 

Pomenulo se "položaj žena" i ako ste čuli za Etvud sigurno ste čuli i da je ona feminista ili bolje rečeno feministkinja. Međutim, i ona sama poriče takvu tvrdnju s obzirom da ljudi različito definišu, a drugi onda i različito tumače reč feminizam. Kao što je jednom prilikom izjavila: "if practical, hardline, anti-male feminists took over and became the government, I would resist them". Može se zaključiti da je više orijentisana ka opštoj jednakosti pre nego bilo kakvom polarizovanju između dve strane. Isto tvrdi i za svoje delo Sluškinjina priča, da iako mnogi ocenjuju ovo delo kao feminističko, da je zapravo u pitanju čist socijalni realizam. 

<figure>
    <img src='/assets/images/sluskinja/justice.jpg' alt='missing' />
    <figcaption>Photo by Mika Baumeister / Unsplash</figcaption>
</figure>

U vezi sa ovim, takođe je zanimljivo da je novela objavljena 1985. godine, što je bilo tik pre trećeg talasa borbe za ženska prava koji se desio početkom devedesetih. Može se skoro reći da je Etvud predvidela događaje koji su usledili nakon objavljivanja knjige.

Posebna diskusija vodila se i na temu definisanja žanra ove novele. Prvobitno, delo je ocenjeno kao naučna fantastika. Sa takvom naznakom, čitalac, recimo ljubitelj naučne fantastike, zaista bi se iznenadio na tematiku knjige koja zaista nema veze sa naučnom fantastikom. Etvud je, povodom pomenute problematike, izjavila:
"I like to make a distinction between science fiction proper and speculative fiction. For me, the science fiction label belongs on books with things in them that we can't yet do, such as going through a wormhole in space to another universe; and speculative fiction means a work that employs the means already to hand, such as DNA identification and credit cards, and that takes place on Planet Earth. But the terms are fluid."
Tako je Sluškinjina priča ostala zavedena kao distopijska novela, spekulativna fantastika i, naravno, tragedija. Etvud se vrlo često pominje i citira u analizama svojih knjiga, što nije običaj među piscima. 

Ovo je jedno od onih dela koja se obrađuju u školama i predmet su diskusije u klubovima književnika, istorijskim i socijalnim analizama. Knjiga ima puno genijalnih momenata poput poređenja, imitacija naše sadašnjice, naziva likova, prezentacije likova (fizički izgledi), kontradiktornosti situacija u međuljudskim odnosima, i to je sve tako suptilno i pametno osmišljeno i predstavljeno da u nekim momentima ni ne shvatate šta se sve zapravo desilo u sceni. Situacije nisu žvakane kako Tolkin recimo voli da sažvaće šta je sve razgovor značio, pa pogledi, pa posledice itd, već su situacije predstavljene sirove, a na nama, čitaocima, je ostavljeno da to shvatimo kako već želimo (ili možda bolje - kako smo naviknuti).

<figure>
    <img src='/assets/images/sluskinja/citati.jpg' alt='missing' />
    <figcaption>Photo by Umid Akbarov / Unsplash</figcaption>
</figure>

Nastavak priče objavljen je u vidu novele "Svedočanstva" (<em>Testaments</em>) 2019. godine. Radnja knjige prati nekoliko žena iz različitih gore-pomenutih socijalnih grupa koje imaju jednu zajedničku stvar, a to je motiv. Etvud je pisala o tome da je jako dugo razmišljala kako bi mogla da dovrši priču svoje sluškinje (očigledno dugo - 34 godine) i zaista, to je postala još jedna sjajna knjiga. Drugu knjigu svakako možete pročitati i da niste čitali prvu, može se čitati sama za sebe, ali s obzirom da je prva za nijansu bolja, u smislu da lika postepeno i detaljno uvodi u ceo državni sistem, možda je ipak bolje početi sa "Sluškinjinom pričom".

Iako mnogima ne tako drag, prevod na srpski je zaista imao neke zabavne momente. U "Svedočanstvima" se to posebno ogledalo s obzirom na stihove koji su se tu i tamo pojavljivali. Posebno je izražajan utisak koji ostavlja naziv Tetka (jedna socijalna grupacija su Tetke). Ne znam kakav utisak reč -<em>Aunt</em>- ostavlja na kanađane (Etvud je kanađanka), ali Tetka svakako ostavlja jedan specifičan utisak kod nas. To je samo još jedna od mnogih sitnica koje su doprinele sveopštoj genijalnosti zapleta, i čitave situacije u drugoj knjizi. 

Za ljubitelje Margaret Etvud, predložila bih zbirku kratkih priča pod nazivom "Dobre kosti" (<em>Good bones</em>). Priče su pisane "za ozbiljno" kako se to kod nas kaže, ali je svaka priča urnebesna na svoj način, po istini o kojoj govori. Ako vam se životne vrednosti poklope u nekom momentu sa onim što pisac želi da prenese u knjizi, osećaj je zaista sjajan, toliko da će vas zasmejati.

Takođe, Etvud ima svoj Master Class koji je dostupan na internetu i koji je zanimljiv sam za sebe, već samo po njenoj priči, dikciji i načinu na koji pristupa pisanju, pa i životu uopšte. 

Etvud trenutno ima 83 godine, pa iskoristite priliku da uživo ispratite njena dela sa njenim komentarima, samokritikama i odbranama od klasičnih socijalnih pretpostavki pa i optužbi na koje stalno nailazi. Ko zna, možda i odgovori na neko pitanje poslato mejlom. 

<br>

Njen drugar, Stiven King, radi to redovno.

<br>

Pišite Verici Stanišić na [verica.vujicic@yahoo.com](mailto:verica.vujicic@yahoo.com)