---
layout: post
title:  "Istine o lekovima: Lorazepan i drugi lekovi za smirenje"
date:   2023-05-22 07:26:51 +0100
author: "Verica Stanisic"
categories: ["Health"]
thumbnail: "/assets/images/lorazepam/goashape-QzWzLokHvxE-unsplash.jpg"
hero: 
hero-credit: 
excerpt: "Kako se nositi sa lošim stranama lekova za smirenje"
---
<drop-cap>U</drop-cap>koliko ste se pitali na koji način je najbolje konzumirati lekove za smirenje i da li ste nekada imali neko neželjeno dejstvo, a da niste bili svesni toga, ili znate sa sigurnošću da ste ga doživeli i ne znate kako da ga sprečite sledeći put, jedino rešenje je da se obratite lekaru. Lekovi o kojima će biti reči u narednom tekstu izuzetno su opasni, u smislu da u 100% slučajeva deluju na psihičko stanje, a u određenim situacijama u kojima se lek ne primeni na adekvatan način (mrvljenje tableta, samo-određivanje doza itd.), može doći do ispoljavanja ozbiljnih zdravstvenih problema (neželjenih dejstava), od kojih su možda najopasniji srčani zastoj, gašenje nervnog sistema, bes, i halucinacije.

Za sve one koji svakako uzimaju ove lekove, i bez saglasnosti lekara, ovde će biti izložene najosnovnije informacije na osnovu kojih možete prilagoditi sebi dozu i pratiti simptome za slučaj da dođe do ispoljavanja nekih od neželjenih dejstava.

## Lorazepam

Možda najomiljeniji među sedativima kod nas je lorazepam, od strane našeg naroda prekršten u lorazepan. Lorazepam se koristi za lečenje anksioznosti (uznemirenosti) i nesanice, i dostupan je u tabletama od 1 mg i 2,5 mg. Za detaljnije informacije o lorazepamu možete pogledati na ALIMS-ovom sajtu (Agencija za lekove i medicinska sredstva Srbije) [uputstvo za upotrebu leka](https://www.alims.gov.rs/doc_file/lekovi/pil/515-01-01484-16-001.pdf).

Nezavisno od toga koja bolest se tretira, da bi se ustanovila pogodna doza, najčešće se propiše jedna doza (uvek se kreće od niže), a zatim, ako je neophodno, ta doza bude vremenom povećana do te neke vrednosti koja će donositi više koristi nego štete osobi koja pije lek. Dakle, pod korišću se podrazumeva izlečenje ili barem gubitak nekih od simptoma, dok se pod štetom podrazumevaju neželjena dejstva. Svaki lek ima neku granicu na kojoj prestaju pozitivni efekti, a pojačavaju se loši i, pritom, svaki čovek će reagovati drugačije na svaki lek. Zato je od izuzetne važnosti da lekar bude upućen u to šta sve konzumirate da bi mogao da preračuna dozu koja će vama, i samo vama, najviše odgovarati. Za određivanje doze neretko se uzimaju visina i težina, zatim lista svih drugih lekova koje pijete, lista alergija ili bolesti koje ste imali tokom života, lista hrane, a naročito pića, koje u tom periodu konzumirate, itd.

## Diazepam (<em>Bensedin</em>)

Svaki lek ima barem dva naziva. Jedan je naziv koji mu je dala farmaceutska kuća koja ga pravi, ima dozvolu za njegovu prodaju, a drugi naziv je naziv aktivne supstance (glavna supstanca u tableti koja daje željeni efekat). Dakle, svaki lek će imati jedan naziv za aktivnu supstancu i neograničen broj naziva od različitih farmaceutskih kuća. U svim L&C člancima, lekovi će uvek biti  oslovljavani po aktivnoj supstanci uz poneki, poznatiji, farmaceutski naziv. Diazepam spada u istu grupu sedativa kao lorazepam. Koristi se za lečenje teških oblika anksioznosti, zatim onih nastalih prilikom lečenja alkoholizma, za opuštanje pred neke intervencije i, možda najkarakterističnije, za opuštanje mišića (kao miorelaksans). Miorelaksantno dejstvo je nešto što ga izdvaja od drugih lekova iz iste grupe i neretko se propisuje ljudima koji pored anksiosnosti pride imaju problema sa želucem na primer (na taj način diazepam ima dvostruku funkciju, smiruje osobu i opušta mišić želuca). Doze koje se koriste su različite u zavisnoti koje su zasebne bolesti ili kombinacije bolesti u pitanju i, u te svrhe, posetite ALIMS-ov sajt o [diazepamu](https://www.alims.gov.rs/doc_file/lekovi/pil/515-01-02023-18-001.pdf).

## Bromazepam

Bromazepam takođe spada u istu grupu lekova i takođe se koristi za lečenje teške anksioznosti koja se obično karakteriše neopravdanim strahom i zabrinutošću i koja utiče na ponašanje i razmišljanje osobe. Bromazepam dolazi u različitim dozama i uvek se propisuje na što kraći vremenski period korišćenja. Maksimalno koliko sme da se pije je 3 meseca. 

<figure>
    <img src='/assets/images/lorazepam/maria-ionova-pbI58B0ZZt8-unsplash.jpg' alt='missing' />
    <figcaption>Photo by Maria Ionova / Unsplash</figcaption>
</figure>

## Neželjena dejstva

Kao i kod svih lekova, i u slučaju sedativa, neželjena dejstva će biti samo produžeci njihovih željenih efekata. U ovom slučaju, imamo lekove koji deluju depresivno odnosno utišavajući nervni sistem (smanjuju anksioznost, leče nesanicu..), pa će i neželjena dejstva ići ka depresiji nervnog sistema. Sad zamislite da pijete alkohol dok vam je neki od ovakvih lekova u sistemu. Alkohol sam po sebi deluje uspavljujuće i deprimira nervne puteve. Kombinacija ovih lekova i alkohola nikako ne može da prođe bez posledica. 

Najčešća neželjena dejstva sva tri leka su pospanost, vrtoglavica, nemogućnost izvođenja preciznih i koordinisanih pokreta, mišićna slabost, umor, opšta slabost… Svi ovi lekovi mogu izazvati i manje učestala, ali ozbiljna neželjena dejstva kao što su poremećaji u lučenju određenih hormona, žutica, zatim tu su i depresija, pokušaji samoubistva, ponašanje koje nije tipično za karakter osobe i, naravno, zavisnost. 

Bromazepam ima dodatan pasus neželjenih dejstava, boldiran u [uputstvu za lek](https://www.alims.gov.rs/doc_file/lekovi/pil/515-01-01141-14-001.pdf), označen kao "može biti potrebna hitna medicinska pomoć" i u koje, osim alergijskih reakcija, spadaju i srčani zastoj, plućne smetnje uz modrenje kože, agresivnost, bes, deluzije, halucinacije, itd. 

Neželjena dejstva generalno imaju tendenciju da se javljaju na početku terapije i pri višim dozama. Ako se neželjena dejstva javljaju na početku terapije, razmislite o tome koliko bi vam se često javilo neželjeno dejstvo ako lek uzimate tu i tamo, ponekad. S druge strane, ako izuzmemo situacije u kojima bi to zaista bili poremećaji sami po sebi (mnogi ljudi prosto ne spavaju duže od par sati tokom 24 sata), zasebno je pitanje da li bi lorazepam ili bilo koji od njih ikad i uspeo da izleči bolesti poput anksioznosti i nesanice, s obzirom na to da su oba poremećaja samo simptomi nekog uzroka koji bi i dalje bio prisutan i tokom primene leka. Najverovatnije da ne bi. Dakle, važno je ukloniti glavni uzrok bolesti. Uklanjanje posledica se svodi na skupljanje neželjenih dejstava lekova, a neka od njih su bolesti same za sebe koje je takođe potrebno lečiti. Na taj način ulazi se u beskonačan začaran krug neželjenih dejstava različitih lekova, pri čemu osnovni poremećaj ostaje netaknut.

Pomenute su anksioznost i nesanica kao razlozi zbog kojih se uzimaju ovi lekovi, a pogledajmo na trenutak kako zapravo izgleda tekst, recimo za lorazepam, šta je lek i čemu je namenjen:

<em>Lek Lorazepam HF se koristi kod odraslih za kratkotrajno lečenje teškog anksioznog poremećaja, anksioznog poremećaja koji dovodi do onesposobljenosti ili dovodi osobu do stanja neprihvatljivog stresa, koji se javlja ili sam ili udružen sa nesanicom ili kratkotrajnom psihosomatskom, organskom ili psihotičnom bolešću.</em>

<figure>
    <img src='/assets/images/lorazepam/wyron-a-gbDkbFNGPr0-unsplash.jpg' alt='missing' />
    <figcaption>Photo by Wyron A / Unsplash</figcaption>
</figure>

## Interakcije

Svaki od navedenih lekova utiče na ceo dijapazon drugih lekova i jako veliki broj drugih lekova ali i hrane utiče na svaki od ovih i njegovu koncentraciju u krvi. Da biste proverili da li lek koji uzimate pravi bilo kakvu reakciju sa drugim lekom ili nekom vrstom hrane u krvi, upišite nazive lekova koje pijete jedan po jedan na sledećem sajtu i sajt će izbaciti sve poznate interakcije, ako ih ima: [drug interactions](https://www.drugs.com/drug_interactions.html).

Kada biste uneli ova tri leka u pomenuti alat, dobili biste poruku da se uvek preporučuje korišćenje samo jednog iz grupe sedativa. Kombinacija više njih dovodi do povećanog rizika od neželjenih dejstava i generalno izraženija neželjena dejstva. Pride diazepam reaguje sa sokom od grejpfruta, a sva tri sa alkoholom te je obe stvari potrebno u potpunosti isključiti iz ishrane dok ste na terapiji. Takođe, kofein utiče na dejstvo lorazepama i diazepama. 

Osobe koje imaju bilo kakvo oboljenje jetre ili bubrega, ili su stariji ljudi u pitanju, imaće drastično drugačiju reakciju na lek. U tom slučaju, obavezno je posavetovati se s lekarom kako pristupiti lečenju. 

## Opšti saveti

Ono što sve ove lekove karakteriše je oznaka na kutiji: trougao. Neki trouglovi su puni i crvene su boje, drugi su samo linije, neispunjeni i beli unutra. Ovi prvi označavaju jak uticaj leka na psihičko stanje i strogu zabranu upravljanja motornim vozilima dok ste na ovakvim lekovima. Crni trougao koji je beo unutra označava lakši uticaj na psihičku aktivnost i upozorava na relativnu zabranu upravljanja motornim vozilima. Još jedna vrsta lekova utiče na psihičku sposobnost a to su opojne droge koje na kutiji imaju oznaku **§**. Interesantno je da je kazna za vožnju pod dejstvom psihoaktivnih lekova od 15.000 do 30.000 dinara ili zatvor od 30 dana, sa 8 kaznenih poena i zabranom upravljanja motornim vozilima najmanje 6 meseci. Svi lekovi pomenuti u ovom tekstu označeni su sa punim crvenim trouglom.

Tablete sedativa često ljudi lome na polovine ili četvrtine što je u redu. Tablete koje su namenjene lomljenju obično imaju na sebi udubljenu crtu. Međutim, lomljenje tableta na polovine i četvrtine kod nekih lekova uzrokuje nestabilnost strukture leka pa čak može i da poremeti funkciju leka! Zamislite tabletu koja u sebi sadrži više aktivnih supstanci, i kolika tehnološka veština izrade treba da bude primenjena da homogenost tablete bude takva da se lomljenjem na pola dobije tačno po pola od svake supstance koja je u tableti, a to je tek jedan od mnoštva primera lekova koje nikako ne treba deliti. Zato uvek pitajte stručno lice za savet oko lomljave bilo kog leka, odnosno lekara ili apotekara. 

<br>

Na kraju svega ostaje pitanje: da li bolujete od teškog anksioznog poremećaja koji vas dovodi do onesposobljenosti, ili, da umesto svega toga, prosto pogledate epizodu svoje omiljene (ili neke najdosadnije) serije, uz čašu vina i drugare Bena i Džerija?

<figure>
    <img src='/assets/images/lorazepam/hybrid-storytellers-OXgE6O_4ENs-unsplash.jpg' alt='missing' />
    <figcaption>Photo by Hybrid Storytellers / Unsplash</figcaption>
</figure>

<br>

Pišite Verici Stanišić na [verica.vujicic@yahoo.com](mailto:verica.vujicic@yahoo.com)