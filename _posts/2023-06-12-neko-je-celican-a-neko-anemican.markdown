---
layout: post
title:  "Neko je čeličan, a neko anemičan"
date:   2023-06-12 7:17:51 +0100
author: "Verica Stanisic"
categories: ["Health"]
thumbnail: "/assets/images/iron/artem-maltsev-9GSuJWV9KiM-unsplash.jpg"
hero: 
hero-credit: 
excerpt: "Pitanje od milion dolara: zašto sam konstantno umoran? i besplatan odgovor na njega"
---
<drop-cap>K</drop-cap>oliko god da trenirate, da ste na nekoj od zdravih vege ili vegan ishrana, da pijete puno tečnosti, da imate svoje suplemente koje konzumirate redovno, ukoliko ne primećujete (ili još gore - ignorišete) signale koje šalje telo, to telo može da izgleda taman k'o Toni Stark, ali će i dalje biti bolesno. Štaviše, ono ima tendenciju da naplati višestruko za svaki dan duže proživljen sa nedostatkom nekog elementa u krvi, a tek o hroničnim poremećajima i kombinacijama da ne govorimo. Koliko god vitamina B da se popije, ono neće nadomestiti nedostatak vitamina A, kao što ni meso ne može da ima biljna vlakna, niti povrće da ima proteine životinjskog porekla.

<figure>
    <img src='/assets/images/iron/igor-bumba-rkaahInFlBg-unsplash.jpg' alt='missing' />
    <figcaption>Photo by Igor Bumba / Unsplash</figcaption>
</figure>

Osim onih očiglednih krvnih parametara koji ukazuju na nedostatak gvožđa kakvi su nivo serumskog gvožđa, feritin i sl, postoje i drugi pokazatelji a to je, pre svega, hemoglobin. Crvena krvna zrnca u sebi nose hemoglobin koji je zadužen za prenos kiseonika putem krvi do svih delova tela. Gvožđe je jedan od krucijalnih elemenata zato što je gradivni materijal za hemoglobin, i to ne bilo koji deo hemoglobina, već onaj glavni, koji zapravo vezuje kiseonik iz udahnutog vazduha u plućima. Jedna jedinica hemoglobina ima 4 gvožđa a svako od njih vezuje po jedan kiseonik. 

Usled nedostatka gvožđa, sintetiše se manje hemoglobina, a nedostatak kiseonika u krvi će osetiti sve ćelije u telu. Pre svih, srce će pokušati da nadoknadi ovaj nedostatak pumpajući krv brže i jače kako bi i ono malo hemoglobina što ima došlo što pre do svih delova tela. Javiće se tahikardije, lupanje srca, i aritmije. 

Osim smanjene vrednosti hemoglobina, moguće je videti i smanjene vrednosti MCHC parametra u krvi (mean corpuscular hemoglobin concentration) koji predstavlja prosečnu koncentraciju hemoglobina po jednom eritrocitu (dakle, i ovo je pokazatelj manjka hemoglobina). Isto važi i za parametre MCH (mean corpuscular hemoglobin), MCV (mean cellular volume) i hematokrit, to su sve parametri vezani za crvena krvna zrnca i hemoglobin i, u slučaju manjka gvožđa, bilo koji od ovih može imati loše vrednosti. 

<figure>
    <img src='/assets/images/iron/ryoji-hayasaka-iwCeKm4Ge4Y-unsplash.jpg' alt='missing' />
    <figcaption>Photo by Ryoji Hayasaka / Unsplash</figcaption>
</figure>

Neretko se desi da vrednost hemoglobina u krvi bude čak u redu iako je gvožđe nisko. Razlog za to je što se kompenzacije dešavaju na različitim mestima. Koji god poremećaj ravnoteže u telu da se dogodi, i ovo je sad nezavisno od gvožđa, ostali sistemi će se dati u radne akcije da nadomeste sve što onaj feleričan propusti da napravi. Tako je moguće videti i povećan MPV (mean platelet volume) parametar krvi. Dakle, MPV je neka prosečna veličina trombocita. Interesantno je da svi parametri vezani za trombocite mogu da budu poremećeni tokom anemije i to na različite načine, u zavisnosti od tipa anemije. Trombociti su ćelije koje služe da zgrušaju krv prilikom povreda i one nam, generalno, održavaju sistem tako da nikad ne dođe do spontanih krvarenja pored sve te krvi u telu. Ovo su već ćelije čije poremećaje uvek treba shvatiti ozbiljno. Ukoliko im je vrednost manja od referentne, znači da nema dovoljno trombocita (opasnost od krvarenja), a ako ih ima više, postoji opasnost od tromba.

Sad zamislite kombinaciju viška trombocita i one aritmije koja je gore pomenuta kao kompenzacija srca. Prilikom aritmije dolazi do zadržavanja krvi u momentima kad se čeka sledeći otkucaj srca koji praktično kasni, a svako zadržavanje je pogodno za formiranje tromba, već tako samo po sebi. Ako uz to dodamo previše trombocita, prognoze mogu da budu loše.

<figure>
    <img src='/assets/images/iron/teslariu-mihai-jc01Q-a2z6o-unsplash.jpg' alt='missing' />
    <figcaption>Photo by Teslariu Mihai / Unsplash</figcaption>
</figure>

Slučajevi u kojima se povećavaju vrednosti ovih ćelija (trombociti, crvena krvna zrnca) mogu se objasniti pokušajem tela da povećanjem broja ćelija koje imaju gvožđe u sebi, poveća zapravo samo prisustvo gvožđa generalno u telu, a kako različite krvne ćelije potiču sa iste proizvodne linije, to se poveća broj više različitih vrsta krvnih ćelija (čak i onih koje ne nose gvožđe u sebi).

Anemija može biti nasledna bolest ali i ne mora. Naročito je zastupljena u žena zbog menstrualnog ciklusa mada to obično ne bude jedini razlog za anemiju. Gvožđe se, osim slobodno u krvi, nalazi i u depoima u jetri. Ako je gvožđe palo ispod referentnih vrednosti, znači da su depoi potrošeni. Trovanje gvožđem je takođe moguće, obično bude nenamerno i akutno (trenutno), prilikom uzimanja previše tableta odjednom. Ukoliko imate decu, držite svakako sve lekova daleko od njih (tablete gvožđa umeju da budu primamljivih, bombonica-boja). 

## Simptomi

Ova anemija, usled nedostatka gvožđa, poznata je i kao sideropenijska anemija. Kao i sve druge, i ova ima nekoliko stadijuma. Ukoliko se zađe u neki dublji stadijum (jako nisko gvožđe u krvi), simptomi će se proširiti i na druge sisteme. U početku to bude umor, vrtoglavica, tu i tamo lupanje srca, najčešće se primeti belina kože, belina sluzokože očiju, usta, hladne šake i stopala, a kasnije se mogu javiti i otežano disanje uz bolove u plućima (uz naglasak na različitost među ljudima a samim tim su različiti i ovi nespecifični simptomi među anemičnima).

Sideropenijska anemija progredira postepeno i to u skladu sa nalazima krvi. Drugim rečima, koliko ste anemični toliko će rezultati biti loši. S obzirom da postepeno progredira, i pritom ti početni simptomi budu nespecifični (umor, malaksalost), obično bude teško na početku primetiti da nešto nije u redu s telom, tako da, ako ne uhvatite na godišnjem sistematskom pregledu, obično uhvatite tek kad ste toliko umorni i bledi da ste se konačno odlučili na proveru zdravlja.

<figure>
    <img src='/assets/images/iron/elly-brian-At_XGKqg9Sk-unsplash.jpg' alt='missing' />
    <figcaption>Photo by Elly Brian / Unsplash</figcaption>
</figure>

## Lečenje

Pre svega, treba prilagoditi ishranu. Najveći izvor gvožđa nalazi se u mesu (naročito crvenom), živini, iznutricama (džiga, paštete, bubrezi), ribi, orasima, sušenom voću, testeninama i hlebu od integralnog brašna, mahunarkama (pasulj, sočivo, leblebija), tamnom lisnatom povrću (spanać, brokoli, koprivin koren), kinoi, ovasu, bundevinom semenu.

<div class="aside-quote"><q>
    Ovi suplementi znaju da padnu teško na želudac
</q></div>

U Srbiji imamo lep izbor suplemenata gvožđa. Ovi suplementi znaju da padnu teško na želudac (neki mogu izazivati i povraćanje). U principu svi ovi suplementi imaju slične karakteristike. Pored povraćanja, neki od njih mogu izazvati i nelagodnost u želucu, bolove, meke stolice i teškoće u pražnjenju creva. Pride, čajevi, jaja i mleko mogu smanjiti efikasnost gvožđa pa ih nikako ne treba uzimati zajedno s lekovima, niti u približno vreme. S druge strane, vitamin C povećava iskorišćenost gvožđa iz leka. Takođe, tokom terapije nekim preparatima gvožđa, stolica bude tamnija i to je u redu. Zbog svega pomenutog, jako je važno da se konsultuje lekar vezano za terapiju. 

## Zaključak

I dok ćelije igraju kolo, polazeći od kompenzacije manjka gvožđa, a onda manjka hemoglobina, pa viška trombocita, uvećanja srca, kolo se proširilo na ko zna koliko učesnika, a vi pijete svoje suplemente koje vam je Miki preporučio onomad dok ste prenosili nameštaj Mikinoj mami Cici. I iako svako od nas uvek nađe opravdanje za sebe, da kod njega to zaista nije slučaj i da je on to dobrano istražio, to najčešće zaista bude tako da svi pijemo svakakve gluposti a i ono što ne budu gluposti budu potpuno pogrešne doze i vremena primene u odnosu na to šta telu treba u datom momentu. 

Konsultovanje sa lekarom (o lekovima, bolestima, suplementima) je od izuzetnog značaja zbog kompleksnosti ljudskog sistema. U našim krajevima je popularna filozofija u kojoj svi znaju najbolje za sebe, i lekari ne znaju ništa, a takvo shvatanje realnosti je pogubno po zdravlje. Čak i da je nemoguće odupreti se tom mišljenju, bilo zbog loših iskustava po srpskim klinikama, bilo zbog pukih pretpostavki, ništa ne košta da se čuje i stručno mišljenje, a koje može biti krucijalno za izlečenje.

Upravo iz razloga što sistemi imaju tendenciju da nadomešćuju nedostatke jedni drugima, dešava se da je svaku novu bolest lakše steći u odnosu na prethodnu, sa svakom bolešću generalno zdravlje se razvodnjava dok ne popuste glavni nosioci, stubovi, kakav je recimo kardio-vaskularni sistem i onda u tom slučaju i najobičnija infekcija (kakav je recimo sezonski grip) može biti prekretnica ka putu bez povratka (i ode još jedna priča u rubriku - "umro čovek preko noći" ili "zdrav čovek umro od gripa" - a čovek umirao decenijama). 

Zato oslobodite sebe tog jalovog uverenja da se bolesti dešavaju pukom slučajnošću i ispoštujte svoje telo barem toliko da ga saslušate dok govori, bez razmišljanja o rešavanju problema, počnite od slušanja. 

<br>

Preuzimanje odgovornosti za svoje bolesti i sledstveno poboljšanje zdravlja će samo uslediti.

<br>

Pišite Verici Stanišić na [verica.vujicic@yahoo.com](mailto:verica.vujicic@yahoo.com) 🥥