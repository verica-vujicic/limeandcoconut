---
layout: post
title:  "Zlatne dijagnostičke metode: Papa test, ultrazvuk i kolposkopija"
date:   2023-06-26 7:17:51 +0100
author: "Verica Stanisic"
categories: ["Health"]
thumbnail: "/assets/images/gineko/national-cancer-institute-Okk-eID2Z9k-unsplash.jpg"
hero: 
hero-credit: 
excerpt: "Kratko i jednostavno o ženskim noćnim morama"
---
<drop-cap>A</drop-cap>ko vam se dešava da vam, koliko god puta bile na ginekološkom pregledu, ostaju nejasni rezultati ili kriterijumi za procenu ginekološkog zdravlja, i šta znače sve grupe koje se pominju, i zašto je druga grupa sekreta dobra, a dobra je i prva, ovde možete naći najosnovnije informacije koje su vam potrebne za razumevanje ginekoloških testova i savete koji mogu pomoći u održavanju dobrog zdravlja.

Pokušavajući da definišu opšti paket ginekološkog pregleda koji može da garantuje nečije trenutno ginekološko zdravstveno stanje, stručnjaci su došli do dobitne kombinacije (standardni ginekološki paket) koju čine: Papanikolau test, analiza vaginalnog sekreta, kolposkopija i ultrazvuk.

## Opšte karakteristike sistema

Pre svega treba napomenuti da je ginekološki sistem žene jedan od najdinamičnijih i najreaktivnijih sistema u telu, što zbog virusa, bakterija i drugih mikroorganizama s kojima često dolazi u kontakt (tokom odnosa, zatim nakon izloženosti zarazi koja se ne prenosi samo polnim putem, itd.), što zbog remećenja prirodne vaginalne florne ravnoteže (poremećaj filma dobrih bakterija posle ispijanja antibiotika, nakon letnjih meseci u mokrom kupaćem kostimu, usled gelova za tuširanje koji remete telesni pH, itd.) tako i zbog samog tipa tkiva i godina žene te promena očekivanim za tu životnu dob. Zbog toga je preporuka da se ginekološki pregledi rade na svakih šest meseci (iako su obavezni tek jedan u godinu dana). Na tih šest meseci, može se već reći da će ginekolog najverovatnije uhvatiti skoro svaku promenu na vreme (a kao što znamo, za neke promene, vreme je od esencijalnog značaja). 

<div class="aside-quote"><q>
    Zbog toga je preporuka da se ginekološki pregledi rade na svakih šest meseci
</q></div>

Upotrebljeni su i "najverovatnije" i "skoro" zato što su neki oblici bolesti podmukli i skriveni u zdravom tkivu. Zamislite situaciju u kojoj je bolest bila tako sitna i tako skrivena i neuhvaćena na jednom pregledu koji žena obavlja jednom godišnje, koliko ta bolest može uznapredovati tokom 12 meseci do sledećeg pregleda.

<figure>
    <img src='/assets/images/gineko/rodolfo-barreto-ACB5nvhnm6c-unsplash.jpg' alt='missing' />
    <figcaption>Photo by Rodolfo Barreto / Unsplash</figcaption>
</figure>

## Papa test

Papanikolau test (ili kratko - Papa test) služi za ispitivanje ćelija koje se nalaze na grliću materice (cerviksu). Izuzetno dinamično tkivo ima svoje karakteristike koje se menjaju sa svakom promenom dobi žene. Test se sprovodi tako što se mala količina ćelija pokupi sa površine i oko grlića, a zatim gleda pod mikroskopom u potrazi za bilo kakvom promenom u ćelijama. Dakle, cilj je posmatrati ćelije i tražiti bilo kakve strukturne ili hemijske promene u njima (dakle - neinfektivne, o infektivnim momentima će biti reči u narednom tekstu u kojem će biti reči o ispitivanju vaginalnog sekreta). Nakon što se dobiju, rezultati mogu spadati u jednu od pet grupa:

**Papa I** grupa je idealan nalaz, nema nikakvih promena i ne treba raditi dodatne analize.

**Papa II** - ćelije su blago oštećene, u smislu upale, ali i dalje zdrave (fiziološki tačno onakve kako treba da izgledaju) i nema promena u njima. Takođe ne treba raditi dodatne analize. Jedini izuzetak je IIa grupa koja ima iste informacije kao II, s tim što, u ovom slučaju, na ginekologu je da odluči treba li raditi dodatna ispitivanja ili ne. 

<div class="aside-quote"><q>
    Niko ne može da garantuje da će oporavak od tretmana biti brz i jednostavan
</q></div> 

Dakle, o čemu je ovde reč? Pre svega, ako imate prvu Papa grupu, to je zaista odlično. Međutim, većina žena pogotovo u njihovom reproduktivnom periodu, kada se materica priprema za plod, a jajnici su na vrhuncu svoje funkcionalnosti, ima drugu grupu. Neretko se dešava da žene čak imaju i dijagnozu reicmo Dg Cervical ectropion, odnosno ektropija cerviksa. Ovo je naziv za cerviks koji je jako crven i koji nekad, na prvi pogled, može da deluje kao maligna promena. Međutim, u pitanju je promena koja je bezazlena i jako česta u žena baš u reproduktivnom periodu i koja zapravo predstavlja izlazak ćelija iz materice, kao izvrtanje materice ka spolja. Zato ova promena na dodir može i da krvari jer su ovo jako osetljive materične ćelije koje ne bi trebalo da su tu. Najčešće, žene ni nemaju simptome pa ni ne znaju da imaju ovo, druge koje imaju simptome (tipa bolnih odnosa, krvarenja izvan perioda, itd.) mogu raditi određene tretmane za saniranje ove ranice, mada se ranica uvek može vratiti, i pride niko ne može da garantuje da će oporavak od tretmana biti brz i jednostavan. U svakom slučaju, i sa ektropijom, žena će imati fiziološku Papa II grupu, a to je tek jedan od primera normalnih "nenormalnosti" i generalno kompleksnosti postavljanja dijagnoze.

<figure>
    <img src='/assets/images/gineko/austrian-national-library-ciMJn3mD5u8-unsplash.jpg' alt='missing' />
    <figcaption>Photo by Austrian National Library / Unsplash</figcaption>
</figure>

**Papa III** grupa označava neku abnormalnost ćelija, i to je sigurno. Međutim, ono što nije sigurno je razlog abnormalnosti pa je najčešće potrebno ponoviti test nakon određenog vremena. Ove ćelije <em>nisu</em> karcinomi.

**Papa IV** grupa označava promenu u ćeliji i veliki rizik od postojanja karcinoma cerviksa. Žene koje dobiju ovaj rezultat neretko imaju neki pre-karcinogeni stadijum i sa sigurnošću se može reći da promene ne mogu nestati samostalno.

**Papa V** označava da je regisrovana maligna ćelija na uzorku. Međutim, ni ovde nije moguće postaviti dijagnozu karcinoma cerviksa samo na osnovu Papa testa. Da bi se postavila dijagnoza, potrebno je uraditi i kolposkopiju, o kojoj će kasnije biti reči.

Postavljanje dijagnoze je jako kompleksan proces, i potrebna je puna saradnja osobe i lekara da bi se dijagnoza postavila na vreme, a samo u tom slučaju, moguće je potpuno izlečiti maligne bolesti ginekološkog sistema.

## O kolposkopiji

Kolposkopija je metoda kojom ginekolog pregleda grlić materice pomoću posebne sprave koja se zove kolposkop. Kolposkop ovako na prvi pogled izgleda kao mikroskop na pokretnom visokom stalku tako da ginekolog može da podesi kolposkop u pravcu grlića materice. Kolposkopija u kombinaciji sa Papa testom daje sigurnost od preko 98% prilikom postavljanja dijagnoze. Pride, ukoliko postoje bilo kakve promene vidljive kolposkopom, moguće je registrovati konkretnu zonu s promenama s koje je onda dalje potrebno uzeti biopsiju i nastaviti sa ispitivanjima. 

<figure>
    <img src='/assets/images/gineko/national-cancer-institute-7GnOQLtAnFY-unsplash.jpg' alt='missing' />
    <figcaption>Photo by National Cancer Institute / Unsplash</figcaption>
</figure>

## O ultrazvuku

Ginekološki ultrazvuk ili ultrazvuk male karlice je metoda kojom je moguće vizualizovati organe male karlice i ustanoviti njihovu građu, dimenzije i položaj. Postoje dve metode snimanja ultrazvukom, to su transabdominalno snimanje (preko stomaka) i transvaginalno (preko vagine). U oba slučaja, pregled se vrši pomoću sonde na koju se nanosi gel (i prezervativ kod transvaginalne metode) koji, osim boljeg prianjanja sonde i eliminacije vazduha između sonde i kože, ima i ulogu u poboljšanju provodljivosti ultrazvučnih talasa. U retkim situacijama potrebno je uraditi oba ova, ali bi to bilo naglašeno od strane lekara.

## Zaključak

Ako izuzmemo generalnu neprijatnost, sve pomenute metode su bezbolne i ne nose nikakve rizike sa sobom. Bolovi tokom ginekološkog pregleda mogu se javiti ukoliko postoji neka od infekcija o kojima će biti reči u sledećem članku u kojem će biti pokriveni tumačenja rezultata vaginalnog sekreta i načini za očuvanje zdravlja ginekološkog sistema.

Džordž Papanikolau bio je Grk, lekar i zoolog koji je vršio istraživanja u oblasti citopatologije (dijagnoza bolesti ćelija). Mogao je da detektuje karcinom materice iz ćelija na mikroskopskoj pločici jos 1928. godine! Međutim, njegova otkrića nisu bila zapažena sve do 1940, što znači da je sve te godine samostalno morao da se snalazi, kako za laboratorijsku opremu, tako i za ćelije grlića materice koje su mu bile neophodne za dalji rad. Na svu sreću, njegova žena Mara (Mary) shvatala je značaj čitavog istraživanja i bila voljna da prilaže svoje ćelije tokom 20 godina bračnog života. Tek 1950. neko je konačno uzeo ozbiljnije da ispita Papa test kao dijagnostičku metodu, da uradi klinička istraživanja na njoj i da mi danas imamo jednu takvu metodu na poslužavniku. Pedesete i nisu bile tako davno, a danas bi bilo krajnje nezamislivo da nemamo Papa test, ta kolike bi nam šanse bile u borbi protiv raka. Zato - jednom u pola godine kod ginekologa i mirna glava. 

<br>
 
Mari nek' je večna slava i - hvala.

<br>

Pišite Verici Stanišić na [verica.vujicic@yahoo.com](mailto:verica.vujicic@yahoo.com) 🥥