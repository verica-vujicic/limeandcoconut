---
layout: post
title:  "Otiš'o bi negde u prirodu, na kratko, al' te mrzi"
date:   2023-07-11 7:17:51 +0100
author: "Verica Stanisic"
categories: ["Roadtrips"]
thumbnail: "/assets/images/otiso_bi/IMG_8588.jpg"
hero: 
hero-credit: 
excerpt: "Da je blizu. Da nema uspona. Bez priprema. Da može od kuće da se gleda. Na youtube-u."
---
<drop-cap>P</drop-cap>ostoje lokacije u Srbiji na kojima, jednom kad zađete u prirodu, možete se pozdraviti od dometa, interneta i kontakta sa svetom. I verovali ili ne, ima puno takvih mesta kod nas, takvi najčešće budu planinski predeli (Homolje i Južni Kučaj, "tropski" predeli naše Vinatovače, skoro cela Stara planina itd.). Onda u ekipi obično krene neko kvazi-takmičenje ko u kojoj tački ima domet i, d' izvinete, koliki mu je (u crticama), te ko ima bolju mrežu. Lično, najomiljeniji takav momenat bio je na Žabljaku (da, i to je kod "nas"), iako naravno wi-fi bude obezbeđen od strane domaćina ili se eventualno čovek strpi (ako je to ikako moguće) dok se spusti s vrha planine do prve pivnice ili kafane. Ta planinska mesta budu idealna za off-road avanture, za hajking ili obično pešačenje obezbeđenim i utabanim stazama.

Nasuprot takvim mestima, lokacija o kojoj će danas biti reči je mesto Kovilj u Vojvodini koje je sušta suprotnost svemu prethodno pomenutom. Ovo ravničarsko mesto, rezervat pod zaštitom države, pecaroška i opuštajuća varijanta u hladu od skoro ima i celu jednu civilizaciju roda. Da, roda. 

<figure>
    <img src='/assets/images/otiso_bi/IMG_8586.jpg' alt='missing' />
    <figcaption>Photo by Verica Stanišić / Lime & Coconut</figcaption>
</figure>

Sve ono što smo mogli da čitamo u vestima o pravljenju platformi za rode i o njihovom spontanom nastanjivanju zadnjih nekoliko godina po stubovima nedovršene zgrade uz autoput pored Novog Sada su istinite i plus su rode zaokupile i ostale delove Vojvodine, pa i mesto Kovilj. U nekim gnezdima budu i njegovi i njeni, pored standardne četvoročlane porodice. Mogu se videti na banderama, uz reku, pa čak prilaze i do kola i ljudi (na nekih možda desetak metara). Međutim, ornitofobija peoples nemaju razloga za brigu, vojvođanske rode su se do sad pokazale prijateljske, a može se čak reći i krajnje nezainteresovane za naše poslove. 

Kovilj se nalazi na oko 76 km od Beograda, što dođe nekih otprilike 50 minuta vožnje. Kroz mesto prolazi Dunav uz koji se prostire, naizgled, močvarna površina okružena dunavskim nasipom poznata kao Koviljsko-petrovaradinski rit.

<figure>
    <img src='/assets/images/otiso_bi/IMG_8579.jpg' alt='missing' />
    <figcaption>Photo by Verica Stanišić / Lime & Coconut</figcaption>
</figure>

U potrazi za idealnim mestom, prošli smo pored manastira Kovilj, prošetali rečnom obalom, zasladili se divljim crnim dudinjama, a zatim kolima obišli ceo krug po nasipu i usput naišli na nekoliko skrovitih plaža, na rečne kućice i vikendice. Pored zabačenih i skrovitih mesta, uz Dunav se mogu naći i peščane plaže, drvene pečurke za roštiljanje, idealne tačke za pecanje. Mesto koje se nama najviše dopalo za piknik bilo je puno divlje nane koju smo iskoristili za pravljenje branča - pljeske od tikvica, grilovani sir, salate i voćkice. O uživanju uz reku i hladno piće nakon toga nema potrebe govoriti. Vidi se, i po nedostatku kvalitetnih fotki, a i po tome što je jedna avanturistička i neretko nenormalna i hiperaktivna grupa ljudi uspela da se iskulira i prepusti hladovini, da je ovo pravo mesto za odmor, pauzu od obaveza i bezbrižno kuliranje uz reku, jer ovaj deo Dunava, verovali ili ne, zapravo miriše.

<figure>
    <img src='/assets/images/otiso_bi/kovilj.png' alt='missing' />
    <figcaption>Photo by Verica Stanišić / Lime & Coconut</figcaption>
</figure>

A kada se ponovo ogladnelo, posetili smo obližnji restoran "Na kraj sveta" (Google ocena 4.3) koji u ponudi, između ostalog, ima i ribu i fina lokalna vina, konobari su ljubazni a rečni ambijent koji je ujedno i terasa restorana ostavlja bez daha. 

Dve napomene samo ako idete tamo:
1. Komarčine ne reaguju na klasičan beli Autan.
2. Restoran radi do 8.

<br>
 
Ask me how I know.

<br>

Pišite Verici Stanišić na [verica.vujicic@yahoo.com](mailto:verica.vujicic@yahoo.com) 🥥