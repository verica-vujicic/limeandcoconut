---
layout: post
title:  "Mape s trekom nema, jer ovo nije lagan trek"
date:   2023-07-21 7:17:51 +0100
author: "Verica Stanisic"
categories: ["Roadtrips"]
thumbnail: "/assets/images/bukulja/IMG_8655.jpg"
hero: "/assets/images/bukulja/IMG_8627-min.jpg"
hero-credit: "Photo by Verica Stanišić / Lime & Coconut"
excerpt: "Potreban je jedan auto, jedan frižider, sposobnost ignorisanja vrućine i puno pićencadi."
---
<drop-cap>Z</drop-cap>asićeni vojvođanskim pejzažima i, generalno, gledanjem u nebo, ekipa se okrenula ka Šumadiji u potrazi za brdovitijim predelima i odlučila se za obilazak obližnje planinice Bukulje kod Aranđelovca. Prvobitno je plan bio da krenemo put Topole, ali kako Topola ima onaj svoj Vinski put koji praktično obujmuje Vinču i, što je još važnije - vinski je, jednoglasno je doneta odluka da je ta vožnja vredna celodnevne pažnje, neki drugi put.


Vikend je bio izuzetno topao, pa smo prvo krenuli u potragu za jezerom, ili bilo kakvim drugim mestom za brčkanje (fontana? - fontana!). Regionalni put od Beograda do Bukulje ima nekih 78 km, odnosno otprilike sat i 45 minuta vožnje, i apsolutno je predivan u ovo doba godine. U pokušaju da zaobiđemo posećena mesta koliko je moguće, otišli smo do Garaškog jezera. Međutim, jezero nema puno prilaza sa puta, tako da oni kojima je ikako moguće prići kolima bili su puni naroda, a kako nam se nije svidela odvrnuta "džibneš me-džibnem te" muzika, a jezero nije moglo da se vidi od prostrtih čaršava po improvizovanim žicama za sušenje, ubrzo smo nastavili dalje i popeli se do vrha brda gde smo doručkovali vračarska peciva, voćkice i cookies.

Oh, te pekare sa Vračara...

<figure>
    <img src='/assets/images/bukulja/IMG_8634.jpg' alt='missing' />
    <figcaption>Photo by Verica Stanišić / Lime & Coconut</figcaption>
</figure>

Nakon obilaska bukuljske osmatračnice, otišli smo u Risovačku pećinu gde smo još jednom utvrdili da su Srbi uistinu jedan nebeski narod. Prema rečima vodiča, naši ljudi su u okolini ove praistorijske pećine napravili kamenolom i uspeli da sruše pola pećine neznajući da ruše pećinu iz ledenog doba. I zaista, prema vikipediji, "meštanima je pećina bila poznata još pre 1937/1938 kada je počeo rad kamenoloma", a arheološka ispitivanja su počela tek 1953. Sad zamislite ovo, dakle, neki praistorijski ljudi su živeli u pećini u doba paleolita što dođe najkasnije pre 10.000 godina pre nove ere (najranije to je bilo 2,6 miliona godina p.n.e.), u Srbiji niko ne primeti pećinu do 1937. godine (iako je imala dva dostupna ulaza), tu se onda ne ispita zemljište, napravi se kamenolom, sruši se pola praistorijske pećine i, pride, ljudi izgrade kuće na lokaciji nekadašnje stepe u okolini pećine. 

U svakom slučaju, ako izuzmemo taj deo i uporno pominjanje Knjaz Miloša i Akva Vive kao proizvoda pećinske ponornice, pećina (ili to što je ostalo od nje) jeste mala, ali je lepa i vredi je obići, ako ništa, barem zbog Vesnine sobe, grupe praistorijskih ljudi na ulasku u pećinu i predivnog slojevitog vatrenog oniksa kojim pećinica obiluje.

Na kraju dana, seli smo u Karađorđev Vajat (Google ocena 4.5), sad već tradicionalno. Hrana, ljubaznost konobara i ambijent bili su izuzetni, kao i uvek. Jedan od specijaliteta bio je i Karađorđev opanak, mleveno meso oblikovano (u šta drugo do) u opanak.

<figure>
    <img src='/assets/images/bukulja/IMG_8656.jpg' alt='missing' />
    <figcaption>Photo by Verica Stanišić / Lime & Coconut</figcaption>
</figure>

Ima nečeg, mnogim ljudima, neodoljivog u Šumadiji što umiri, neki pejzaž što ostavi bez teksta, neki razgovor koji iskreno nasmeje. I nisam sigurna da ijedan ljubitelj Šumadije može da kaže konkretno šta ga to toliko fascinira Šumadijom. Ne bude to ni do visine brda, ni do ne znam ni ja kakvih sadnica (mada ih ima), ona nije ni ravnica, nije ni planinska oblast, a ipak ta kompozicija šuma i starih srpskih, još uvek živih, kuća... Morali biste ozbiljno da se potrudite da vidite tamo neku gastoz-kuću s lavovima, ili da naiđete na izgladnelo pseto ili usamljenu koku. A možda je samo do starosedelaca i meštana Šumadije, do ljudi koje ništa na svetu ne može da usreći toliko koliko njihova šljiva. 

<br>
 
Ko ju je probao, razumeće.

<br>

Pišite Verici Stanišić na [verica.vujicic@yahoo.com](mailto:verica.vujicic@yahoo.com) 🥥